# فرآیند کارکرد DNS

## محتوای درس

بیایید به یک مثال از چگونگی جستجوی یک دامنه (catzontheinterwebz.com) از طریق DNS
نگاهی بیاندازیم. این بررسی را از بالا به پایین انجام می‌دهیم تا به DNS سروری که
شامل اطلاعات دامنه می‌شود دست یابیم.

## سرور DNS لوکال

سیستم میزبان ما‌، اول از سرور DNS لوکال‌مان می‌پرسد که «catzontheinterwebz.com
کجاست؟» که سرور لوکال‌، جوابش را نمی‌داند. پس به سراغ سرورهای اصلی رفته و دامنه
مورد نظر را سوال می‌کند. به خاطر داشته باشید که سیستم میزبان ما خودش این سوال را
برای پیدا کردن مستقیم catzontheinterwebz.com نمی‌پرسد، اکثر کاربران با یک DNS
سرور میانی که توسط ISP (ارائه دهندهٔ دسترسی اینترنت‌شان) تامین می‌شود‌، این کار را
انجام می‌دهند و آن سرور‌ها مسئولیت پیدا کردن دامنه را برعهده می‌گیرند.

## سرور‌های اصلی

۱۳ سرور اصلی (Root) برای اینترنت وجود دارد که با یکدیگر به طور مرتب همرسانی
می‌شوند و در جای جای مختلف دنیا قرار دارند تا درخواست‌های DNS کل اینترنت را پاسخ
دهند. اما این سرور‌های اصلی خودشان نمی‌دانند که catzontheinterwebz.com کجا قرار
دارد‌، بلکه این اطلاعات در اختیار صد‌ها سروری که توسط سازمان‌های مختلف کنترل
شده و شامل اطلاعات سطح بالای دامنه‌هاست قرار دارد. منظور از دامنه‌های سطح بالا‌،
چیزی است که شما به صورت ‎.org, .com, .net و غیره می‌شناسید. از این رو سرور اصلی‌،
به درخواست شما با راهنمایی‌تان به یکی از این سرور‌های DNS دامنه‌های سطح بالا با
استفاده از نشان دادن شناسهٔ IP آن سرور به شما فرآیند جستجوی نام دامنه را پی می‌گیرد.

## دامنه‌های سطح بالا

پس حالا ما درخواست دیگری به سروری که اطلاعات مورد نیاز دامنه‌های «‎.com» را در
اختیار دارد ارسال می‌کنیم و می‌پرسیم که آیا می‌داند که catzontheinterwebz.com
کجاست؟ این TLD (Top-Level Domain)‎ دادهٔ مربوط به catzontheinterwebz.com را در
zone file‌های خود ندارد ولی ورودی مربوط به name server برای
catzontheinterwebz.com را می‌بیند. پس آدرس IP آن سرور را در اختیارمان می‌گذارد تا
در آن‌جا به دنبال جواب سوال‌مان بگردیم.

## سرور DNS معتبر

حالا ما درخواست نهایی را برای سرور DNS‌ای که ورودی دادهٔ مورد نیاز ما را در اختیار
دارد روانه می‌کنیم. name server متوجه می‌شود که zone file مربوط به
catzontheinterwebz.com را در اختیار دارد و یک ورودی برای 'www' برای این هاست نیز
موجود است. این سرور نهایتا آدرس IP هاست مورد نظر را برای ما ارسال می‌کند و ما
می‌توانیم چند گربه را روی اینترنت تماشا کنیم.

## تمرینات

تمرینی برای این درس وجود ندارد.

## سوال آزمون

مخفف نام سروری که اطلاعات مربوط به ‎.com, .net, .org و آدرس‌هایی از این دست را در اختیار دارد چیست؟

## پاسخ آزمون

TLD
